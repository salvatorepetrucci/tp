<div class="intro" id="foundingDate">
	<div class="h2" >
		La storia de Il Sole 24 Ore
	</div>
	<p>Il debutto nelle edicole è a Milano, il primo agosto 1865: il giornale “Il Sole”, dedicato all’economia, è l’espressione di una borghesia liberale e innovatrice, voluto dal commerciante di stoffe Gaetano Semenza, dai fratelli imprenditori della seta Penocchio e dall’editore Francesco Vallardi.</p>
	<p>Nei suoi primi anni “Il Sole” è stato un giornale di battaglia, per sostenere la rappresentanza democratica milanese nelle istituzioni, ispirato dalle idee di Carlo Cattaneo. </p>
	<p>Per vent’anni la testata del giornale “Il Sole” fu accompagnata dal motto “per tutti splende”. In una prima pagina dell’agosto 1865 si spiegava il perché di questa scelta: “Questo è un giornale che deve illuminare e scaldare la libertà e deve indicare che nella moderna società vi sono vantaggi ai quali tutti gli individui hanno il diritto di partecipare”.</p>
	<p>La prima edizione del Sole era composta da quattro pagine, la prima dedicata alle notizie economiche e la seconda a quelle politiche. Una scelta che già allora dimostrava il forte collegamento tra informazione economica e conoscenza della società. </p>
	<p>Il 12 settembre 1946 nasce il “24 Ore” nasce , sulle colonne gli interventi sono ispirati al liberalismo e a una radicata diffidenza verso l’interventismo statale.</p>
	<p>I due giornali, “Il Sole” e “24 Ore” erano sempre più vicini nella linea editoriale e nelle battaglie ispirate dalle liberalizzazioni nell’economia. Il processo di fusione tra le due testate avvenne in modo naturale e il primo numero del “Sole 24 Ore” venne distribuito nelle edicole italiane il 9 novembre 1965.</p>
	<p>Emblematico e preveggente il titolo dell’editoriale del primo numero del nuovo quotidiano affidato alla direzione di Mauro Masone: “Strumento di lavoro”, a sottolineare l’importanza e l’utilità dell’essere informati non solo per conoscere ma anche per prendere le giuste decisioni, nelle imprese e negli studi professionali.</p>
	<p>Dagli anni Ottanta Il Sole 24 Ore accompagnerà la trasformazione profonda dell’economia italiana ampliando e innovando profondamente il proprio contenuto informativo. Sono gli anni di crescita impetuosa delle vendite, che fa del Sole 24 Ore un autentico caso editoriale e il campione europeo di diffusione tra i giornali economico-finanziari.</p>
	<p>Nel 1983 nasce il supplemento culturale della Domenica, nel 1986 si avvia la pubblicazione dell’edizione del Lunedì e nel 1989 viene varato il dorso autonomo Finanza e Mercati che oltre alla cronaca della Borsa italiana, tratta la finanza internazionale e tutti i prodotti del risparmio.
	Negli anni ’90 si compie la svolta multimediale e al quotidiano si affiancano il sito ilsole24ore.com, l’agenzia di stampa Radiocor, l’emittente news&talk Radio 24, le testate e le banche dati professionali.</p>
	<p>Nel 2016 il quotidiano è stato al centro di un’inchiesta giudiziaria. Con la trimestrale del settembre 2016 viene alla luce che i dati delle vendite delle copie digitali sono stati gonfiati. L’assemblea di redazione sfiducia il direttore Roberto Napoletano e dalla stessa redazione vengono presentati esposti alla magistratura. A inizio 2017 vengono sostituiti presidente e amministratore delegato della società.
	Con l’arrivo - a marzo 2017 - delle comunicazioni giudiziarie anche il direttore si dimette. </p>
	<p>Il 12 settembre 2018 Fabio Tamburini,  già inviato di finanza ed economia, vice direttore uscente dell'agenzia Ansa, è stato nominato nuovo direttore de Il Sole 24 Ore, RadiocorPlus  e di Radio24.  Guido Gentili è stato confermato come direttore editoriale.</p>
</div>